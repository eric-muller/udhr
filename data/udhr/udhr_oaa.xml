<?xml version="1.0" encoding="UTF-8"?>

<!--© The Office of the High Commisioner for Human Rights-->

<udhr iso639-3="oaa" xml:lang="oaa" key="oaa" n="Orok" dir='ltr' iso15924="Cyrl" xmlns="http://www.unicode.org/udhr">
  <title>Чипа̄линне̄сал деклара̄сијачи нари доролбони</title>
  <note>
    <para>Дапарра̄ долдаппула ресолјусијаӡи 217 А (III) Гениралинэиӈи Ассаммбилејаӈи Сагӡи бе̄ 10 (ӡон) инэӈидуни 1948 (ге̄да миӈга хују таӈгу ӡјӣндо̄ ӡапку) ананиду</para>
  </note>
  <preamble>
    <para>Мөрөнӡи боддоумари нари нарре̄ эсини болӡитта̄ чипа̄линне̄салду нари нумидуни омоттоммо̄ эввури танандда̄ дорочи тари бјӣни гэву тэккэ̄ни, тэдэ тэккэ̄ни, эми ва̄лле̄ биввури тэккэ̄ни;</para>
    <para>мөрөнӡи боддоумари тари нари дорро̄ни болӡиттаури балӡӯрини ва̄лихха̄ тари госсӯллини нари ирка̄ни, андупури тамаче̄ биввурре̄, хамаче̄ду гурусэл кэсэлу оличи, биличи эмэри ӈэ̄ллэ̄, эмэри сјӣнэӡӡе̄ чава долдаппула нари гугдама мөрөниӈэчи;</para>
    <para>мөрөнӡи боддоумари нари дорро̄ни эттэуми товвури ге̄ кусуӡини каирамбуӡӡи, нари ӡобоми па̄улими эбуддо̄ни ва̄лимачче̄ болӡиӡе̄салтаи;</para>
    <para>мөрөнӡи боддоумари тари бэлэчими оввури гурусал андаилӈачи бибуддо̄чи;</para>
    <para>мөрөнӡи боддоумари тари Обедиԩо̄ннэја На̄сија гурулни нурихачи Уста̄виду мэ̄нэ акта̄ривари нари да̄ји доромбони, нари маӈга̄ни са̄мари чоми тоичи бэлэчибуддо̄ри сосиа̄линэи прогре̄сситэи бикко̄чи улиӈгаулиӈга опо̄ми да̄ји гэвуӡи бимэри;</para>
    <para>мөрөнӡи боддоумари тари гои бо̄сал чле̄нучи токтоумачихачи бэлэчибуддо̄ри Органиса̄сијандо̄ Обедиԩо̄ннэи На̄сијандо гэсэ уилэмэри нари дорро̄ни гэбубуддо̄ри, нари дорро̄ннјӣ, нари да̄јима гэвво̄ннјӣ итэчимэри орро̄;</para>
    <para>мөрөнӡи боддоумари тари чипа̄линне̄сал са̄ривачи доро мөрөмбөннјӣ, гэву мөрөмбөннјӣ тари акта̄ввурре̄ ӡиӈ улиӈга хоӡидала̄ андуми.</para>
    <para>Генера̄лина Ассамбле̄ја</para>
    <para>долданӡини эсипчи Чипалинне̄сал Деклара̄сијачи нари доролбони сада̄чаӈуӡӡи дапагаччи чава андуми муттэитэми чипалинне̄ гурусэл, бо̄сол чоми ге̄дадда̄ нари, ге̄дадда̄ хӯпа о̄ргануни гэгдэкэ актамари эсипчи Декларассијја̄, каксило̄л аллаупури да̄руни, таттуччури да̄руни тари доролб , тари гэвулбэ гэбубуддо̄чи бэлэччилол. Чопе̄ насионалинэјјјӣ местународнэјјјӣ прогрессивнэјјјӣ меропријатијэл да̄ручи андуитами пэрге̄лол чипа̄линне̄па улиӈгаӡи са̄вво̄мбо̄нда, хоӡидала̄ андупо̄нда ча сада̄чалба бо̄ гуруни до̄дуннјӣ, хӯпа членуни до̄дуннјӣ, на̄ гуруни до̄дуннјӣ хамаче̄ јурисдјӣксијэду но̄ни бјӣни.</para>
  </preamble>
  <article number="1">
    <title>Статија 1</title>
    <para>Чипа̄ли гурунне̄ балӡичи гэвумэ, омотто мэ̄нэ мөрөнӡи, мэ̄нэ доронӡи. Но̄чи идэлу, иркалу, мэ̄нэ мэ̄нӡи на̄дактаӈачи бјӣчи.</para>
  </article>
  <article number="2">
    <title>Статија 2</title>
    <para>Хамаче̄дда̄ чипа̄ли нари на̄дассичи чипа̄ли доролбо, чипа̄ли гэвулбэ эсипчи деклара̄сијаду долдаппулалба хаивадда̄ хо̄нидда̄ эпулэ кадачче̄: гои халадда̄ биӡини, хэрэктэни силланидда гои биӡини, хусэнне̄ддэ̄-эктэнне̄ддобиӡини, кэсэниддэ̄ гои биӡини, религијанидда̄ гои биӡини, политическиддэ̄ гоиддэ тэдэни, гурумадда̄ сосиалинэиддэ̄ тэккэни биӡини, абдулусалдда̄, бајанӡисалдда̄ сјӣнэӡӡисэлддэ биӡини.</para>
    <para>Тамаччу эввури то̄ хамаче̄дда̄ чипали кадакко̄ политическэиддэ̄ доромо̄моддо̄ гуру-гурумама тэккэлло̄ бо̄ статуссе̄ни, на̄ статуссе̄ни, хамаче̄ду нари бјӣни, биӡини тари на̄ сиса̄ бјӣ, ӈуидэ̄ киханӡи бјӣ, мэ̄нэ эси ӡаӈге̄рра̄ бјӣ камаличипула суверинитетулуддэ бјӣ.</para>
  </article>
  <article number="3">
    <title>Статија 3</title>
    <para>Хамаче̄дда̄ чипа̄ли нари на̄дассичи чипа̄ли дорони бјӣни бивввуритэи, гэвутэи, мэнэ-мэнӡи сиса̄ биввуритэи.</para>
  </article>
  <article number="4">
    <title>Статија 4</title>
    <para>Ӈуиддэ̄ элини бе̄ болӡитаду, болӡиттаури доронду; болӡитадда̄, болумба худасурре̄дда̄ хэрэссури хамаче̄дда̄ хо̄нидда биӡини.</para>
  </article>
  <article number="5">
    <title>Статија 5</title>
    <para>Ӈуиддэ̄ ӈуивэддэ эӡили па̄чче̄, ӡиӈ катуӡи, нариӡи хаӈасаи эӡили булмэчче̄ но̄ни мөрөмбөни сэӈгэрэммјӣ кэсулэммјӣ.</para>
  </article>
  <article number="6">
    <title>Статија 6</title>
    <para>Хамаче̄дда̄ чипа̄ли нари, хаидудда̄ бими дорони бјӣни но̄ни правосубекносе̄ни са̄буддо̄чи.</para>
  </article>
  <article number="7">
    <title>Статија 7</title>
    <para>Чипа̄ли гурусал ге̄ду омотто доролчи бини ӈуиддэ̄ биӡини омотто ге̄ аксаччуритаини. Чипа̄ли гурусал дорочи бјӣни омотто аксаччуритаи хамаче̄дда чипа̄ли болӡитаду, болӡитта̄ имо̄ччуриду эсипчи деклара̄сијја̄ камаличчитаи.</para>
  </article>
  <article number="8">
    <title>Статија 8</title>
    <para>Хамаче̄дда̄ чипа̄ли нари дорони бјӣни но̄ни да̄ји доролбони конститусијја̄. Ге̄ккэ бухэмбэни камаличихандучи компете̄нтнэи гурума судусэлбэ улиӈгамаӈуӡи андутто̄мбуми.</para>
  </article>
  <article number="9">
    <title>Статија 9</title>
    <para>Ӈуивэддэ эӡилил баи аристоваира, эӡилил даппа̄, эӡилил хасаси.</para>
  </article>
  <article number="10">
    <title>Статија 10</title>
    <para>Хамаче̄дда̄ чипа̄ли нари но̄ни дорро̄нни но̄ни уилэкко̄нни са̄буддо̄чи, но̄ни уголовнэи баитани тэддэ̄ни но̄ттоини уччимбэчи са̄буддо̄чи, дорони бјӣни омотто биввури тэккэндуни но̄ни баитта̄ни кэсэӡи е̄робуддо̄чи мэ̄нэ сиса̄ бјӣ беспристраснэи сӯдуду нэ̄ ӡе̄рударра̄ тэддэ̄ гэлэми.</para>
  </article>
  <article number="11">
    <title>Статија 11</title>
    <orderedlist>
      <listitem>
        <para>Хамаче̄дда̄ чипа̄ли нари, ӈуивэ баиталле̄чи, дорони бјӣни мэ̄пи баитала ана̄ опо̄ми суду баитта̄ни ба̄вво̄талла̄ни ге̄мӡӡи кэсэӡӡјӣ баиттани е̄роми, тэ̄лиддэ но̄тоини буми хаивадда̄ чипали аксаччуриду.</para>
      </listitem>
      <listitem>
        <para>Ӈуивэддэ эӡилил сӯӡјӣрэ тари баитта̄ ба̄рини эрунду тари баита гурума ге̄ддӯ гуру-гурума дороддӯ баиталлаури эччини бе̄. Худэулиӡи эввури кэсуллэ ча баита̄, хамаче̄мба бӯрилэхэчи ча эрунду, ха̄ли баита ба̄пула биччи.</para>
      </listitem>
    </orderedlist>
  </article>
  <article number="12">
    <title>Статија 12</title>
    <para>Ӈуиддэ̄ эллини мэттэкки баи јӣвво̄нда мэниӈӈјӣ нумиббјӣ бјӣккутэини, баи сулӯдами јӣпэчими но̄ни дукутаиннјӣ, кореспонуденсијэни сипкутаинни, иркатаиннјӣ, репутасијатаинни. Ӈуиддэ̄ чипали дорони бјӣни ге̄ аксачиккутаини мэ̄ттэкки сулӯдамари ипэчче̄гичи.</para>
  </article>
  <article number="13">
    <title>Статија 13</title>
    <orderedlist>
      <listitem>
        <para>Хамаче̄дда̄ чипа̄ли нари дорони бјӣни бо̄ва боки гипали пулими биккуӡӡи силмами.</para>
      </listitem>
      <listitem>
        <para>Хамаче̄дда̄ чипа̄ли нари дорони бјӣни хамаче̄мбадда̄ мэ̄ниӈӈиддэ̄ бо̄во вэдэми ӈэнуми чо̄ччи гочи исумидда мэ̄нэ бо̄такки.</para>
      </listitem>
    </orderedlist>
  </article>
  <article number="14">
    <title>Статија 14</title>
    <orderedlist>
      <listitem>
        <para>Хамаче̄дда̄ чипа̄ли нари дорони бјӣни но̄мбони хасасидучибјӣкко̄ гэлэбуӡӡи гои бо̄ду, чаду сиригаччи бими.</para>
      </listitem>
      <listitem>
        <para>Тари доро хэчче̄ни политикама баитолло̄ хасасидучи, гои баитаду се̄лилддӯ принсипилду Организа̄сијаӈи Обидиɲоннэи Насјаӈи мэккуссидуни эсини хэттэ̄.</para>
      </listitem>
    </orderedlist>
  </article>
  <article number="15">
    <title>Статија 15</title>
    <orderedlist>
      <listitem>
        <para>Хамаче̄дда̄ чипа̄ли нари доро̄ни бјӣни грасидануства̄ дапами.</para>
      </listitem>
      <listitem>
        <para>Ӈуивэддэ̄ баи эввури атто̄ грасидануство̄ни, ӈуиддэ̄ мэ̄нэддэ̄ эсини калла̄ грасиданустваби.</para>
      </listitem>
    </orderedlist>
  </article>
  <article number="16">
    <title>Статија 16</title>
    <orderedlist>
      <listitem>
        <para>Хусэнне̄ эктэнне̄, хуруми хоӡихасал, дорочи бјӣни ра̄ссачи да̄ррунни, насионалинусичи да̄рунни, релјӣгијачи дарунни эввуми кадачче̄ мјӣрэнӡидучи, нумиӡӡи андусидучи. Но̄чи омоттомо дорочи бјӣни мјӣрэнӡидучи, мјӣрэм бјӣдучи, мјӣрэнду пујједучи.</para>
      </listitem>
      <listitem>
        <para>Дӯтӈосо гэсэ гэвумӡи токтоумачими хоӡӯтачче̄ мјӣронӡивэчи саклјучаиричи.</para>
      </listitem>
      <listitem>
        <para>Нуми тари хупа да̄јини хупа чоми дорони бјӣни чоми хупаддӯ государствуддӯ аксачикк актами.</para>
      </listitem>
    </orderedlist>
  </article>
  <article number="17">
    <title>Статија 17</title>
    <orderedlist>
      <listitem>
        <para>Хамаче̄дда̄ чипа̄ли нари дорони бјӣни умукэддэ̄ гоине̄салду гэсэддэ̄ абдуӡи таккурами.</para>
      </listitem>
      <listitem>
        <para>Ӈуидуддэ абдумбани баи нуиддэ̄ эллини тананда.</para>
      </listitem>
    </orderedlist>
  </article>
  <article number="18">
    <title>Статија 18</title>
    <para>Хамаче̄дда̄ чипа̄ли нари дорони бјӣни мөррө̄, ирккэ̄, религијјэ̄ гэвво̄ни; тари доро дапучче̄ни релјӣгијаббјӣ долдаккуббјӣ каллаурре̄, мэ̄нэ релјӣгијабби, долдаккуббјӣ умӯкэддэ̄ по̄нне̄салдуддэ̄ гэсэ долдамбуӡӡи нари до̄дуннјӣ умӯкэддо тачими, эндурре̄ддэ̄ долӡими религиосинэјјјӣ ритуалинэјјјӣ обрја̄ддо̄ни андуми.</para>
  </article>
  <article number="19">
    <title>Статија 19</title>
    <para>Хамаче̄дда̄ чипа̄ли нари дорони бјӣни долдакку гэвво̄ни гэвумӡи чава долдамбуӡӡи; мэ̄нэ долдаккуби гэввоннјӣ эми камаличче̄ дапутабуӡӡи, гэвво̄ гэлэктэмми, алдо̄ идејја̄ хо̄нидда томи государуственнаи гранисса эми киханда гаммјӣ бӯчиммјӣ – тари доро даппучче̄ни.</para>
  </article>
  <article number="20">
    <title>Статија 20</title>
    <orderedlist>
      <listitem>
        <para>Хамаче̄дда̄ чипа̄ли нари дорони бјӣни бэрэми чауха гэвво̄ннјӣ хӯпа гэвво̄ннјӣ.</para>
      </listitem>
      <listitem>
        <para>Ӈуивэддэ̄ нэ̄ эввури јӣвво̄ндэ хамаче̄таидда хӯпатаи.</para>
      </listitem>
    </orderedlist>
  </article>
  <article number="21">
    <title>Статија 21</title>
    <orderedlist>
      <listitem>
        <para>Хамаче̄дда̄ чипа̄ли нари дорони бјӣни мэ̄нэ бо̄ӈуӡӡи мэ̄нэддэ силмапула нарисалӡидда ӡаӈге̄рами.</para>
      </listitem>
      <listitem>
        <para>Хамаче̄дда̄ чипа̄ли нари дорони бјӣни мэ̄нэ бо̄ӡӡи омотто јӣввури дорони бо̄би уилэккутэини.</para>
      </listitem>
      <listitem>
        <para>Гуру во̄лјани правителиство кусуни бјӣллини; тари во̄лја мэ̄пи са̄вво̄ллини ӡиллэлул ана̄ силмал-силмалду, хамачесалба андуличи гэрэммэ̄ омоттоммо̄ силмаури дороду сипкучими силмамми гоилӡи омоттомол пормалӡи бэлэчимми силма гэвво̄ни андуми.</para>
      </listitem>
    </orderedlist>
  </article>
  <article number="22">
    <title>Статија 22</title>
    <para>Хамаче̄дда̄ чипа̄ли нари, хупанне̄, дорони бјӣни гэлэми сосиалинэи бэлэччурре̄ддэ̄, андупурре̄ддэ̄ на̄дамба мэ̄нэ дороббјӣ дапутабуӡӡи, мэ̄нэ маӈгабби гэвумэ балӡибуддо̄ни экономическиду, сосиалинэиду кулитурнэиду областиду гурума кусуӡӡи гуру-гурума гэсэ уилэӡӡи бэлэчимэри бо̄-бо̄ структурэ̄ннјӣ, ресурсэ̄нни хэттэ̄ини.</para>
  </article>
  <article number="23">
    <title>Статија 23</title>
    <orderedlist>
      <listitem>
        <para>Хамаче̄дда̄ чипа̄ли нари дорони бјӣни уилэккуду, гэвумэ уилэкко̄ силмабуӡӡјӣ, эмэри камаличче̄ улиӈгаӡи уилэури уилэккуду уилэбуӡӡјӣ, уилэкку ана̄дуни аксачибуддо̄чи.</para>
      </listitem>
      <listitem>
        <para>Хамаче̄дда̄ чипа̄ли нари, мэ̄пи эми сэӈгэррэундэ, дорони бјӣни омоттомо уилэпулэ уилэду омоттомо тамма̄ тамабуддо̄чи.</para>
      </listitem>
      <listitem>
        <para>Хамаче̄дда̄ чипа̄ли уилле̄ нари дорони бјӣни эввуми камаличче̄ улиӈгамако̄ тамма̄ тамабуддо̄чи, ои бигини хамаче̄дда̄ гои сосиалинэи бэлэччурре̄ бубуддо̄чи мэ̄ппјӣ мэ̄нэ нумиббјӣ улиӈгаӡи кихамбуддо̄ни.</para>
      </listitem>
      <listitem>
        <para>Хамаче̄дда̄ чипа̄ли нари дорони бјӣни пропе̄си хӯпамбани андуми, пропеси хӯпатаини јӣррэ̄ мэ̄нэ дороби аксачибуӡӡи.</para>
      </listitem>
    </orderedlist>
  </article>
  <article number="24">
    <title>Статија 24</title>
    <para>Хамаче̄дда̄ чипа̄ли нари дорони бјӣни дэрукпуритэјјјӣ, хуппуритэјјјӣ, уидо̄киӡи дуралипула уилэури инэӈитэјјјӣ, анани-анани таммаури отпускатајјјӣ.</para>
  </article>
  <article number="25">
    <title>Статија 25</title>
    <orderedlist>
      <listitem>
        <para>Хамаче̄дда̄ чипа̄ли нари дорони бјӣни эргими биввурре̄; тари дэппи, багдухи, дуку, окчичими е̄ропури, на̄дассури сосиалинэи бэлэччури-тари чипа̄ли на̄да мэ̄нэ эргэббјӣ, мэ̄нэ нумиби эргэмбэннјӣ окчичибуӡӡи, эргими бибуӡӡи, мэ̄ппјӣ, мэ̄нэ нумиббјӣ бэлэчибуӡӡи уилэлу ана̄ опе̄, сагдаппе̄, хаимидда̄ эргимбэ вэ̄дэпе̄ мэ̄нэ баитала ана̄ӡи.</para>
      </listitem>
      <listitem>
        <para>Эни оччисал јатауна бјӣсэл дорочи бјӣни дајиӡи кихами бэлэчибуддо̄чи. Чипа̄л пурил мјӣрэм балӡихалдда̄, мјӣрэм эччил балӡе̄дда̄ чипа̄линне̄таи омоттомо сосиалинэи бэлэччурре̄ тамме̄чи.</para>
      </listitem>
    </orderedlist>
  </article>
  <article number="26">
    <title>Статија 26</title>
    <orderedlist>
      <listitem>
        <para>Хамаче̄дда̄ чипа̄ли нари таччӯриду дорони бјӣни. Тэнэ̄ тачикку тамала ана̄, нэ̄ тачими хоӡӡӯттаури. Чипа̄л тачикку тамала ана, нэ тачими хоӡӡӯттаури. Техническајјјӣ, пропессионалинэјјјӣ, гугдамајјјӣ таччури чипа̄линне̄па јӣввонӡини, ӈуи уидо̄ки бјӣни.</para>
      </listitem>
      <listitem>
        <para>Таччури нари мөррө̄ннө, нари дөррө̄ннјӣ, нари иддэ̄ннјӣ маӈга опо̄нӡини, гэббо̄ннјӣ нари доротоини, нари даји гэвутэини даји опонӡини. Таччури мэ̄нэ мэ̄пэри са̄маччурре̄, маӈиттаурре̄ бэлэччини, ӡе̄лачимари биввурре̄ гуру-гуру таундуни, ра̄самма̄ религио̄синамма̄ хӯпа-хӯпа таундуни бэлэччини Органисасија Обедиԩонэи На̄сија уилэкко̄ни эмэри валле̄ биввурре̄ дапучче̄вани бэлэччини.</para>
      </listitem>
      <listitem>
        <para>Амијја̄ – энијјэ̄ дорочи бјӣни дуллӯӡи силмами тачикко̄, хоттои пурилбэри јӣвуличи тачибуддо̄чи.</para>
      </listitem>
    </orderedlist>
  </article>
  <article number="27">
    <title>Статија 27</title>
    <orderedlist>
      <listitem>
        <para>Хамаче̄дда̄ чипа̄ли нари дорони бјӣни гэвум каксибуӡӡи кулитурнэитэи хӯпа биввуритэини, сэбдэними пакчиӡи андупулаӡи, каксими наука прогресситэини, улиӈгамаӡини таккурами.</para>
      </listitem>
      <listitem>
        <para>Хамаче̄дда̄ чипа̄ли нари дорони бјӣни но̄ни мөрөммө абдумма̄ интере̄ссе̄ни аксачибуддо̄чи, тари андупула (топула) бјӣгини но̄ни научинэи литературинэи худосественнэи уилэни тари авторини но̄ни бигини.</para>
      </listitem>
    </orderedlist>
  </article>
  <article number="28">
    <title>Статија 28</title>
    <para>Хамаче̄дда̄ чипа̄ли нари дорони бјӣни сосиа̄линэиддӯ, гуру-гуру тауни эпсиӡидду, јэ Декларасијаду нурипула доролбо гэвулбэ чипа̄ли андусилил.</para>
  </article>
  <article number="29">
    <title>Статија 29</title>
    <orderedlist>
      <listitem>
        <para>Хамаче̄дда̄ чипа̄ли нари дорони бјӣни хӯпаду, хамаче̄ду чадӯмали гэвумӡӡјӣ дајиӡӡјӣ но̄ни маӈгани балӡини.</para>
      </listitem>
      <listitem>
        <para>Таккураини мэ̄нэ доролӡӡјӣ, мэ̄нэ гэвулӡи хамаче̄мбадда̄ чипа̄ли нарре̄ камаличчичи сако̄ну кусудуни ӡэӈкјӣр са̄буддо̄ннјӣ гэбубуддо̄нни гоинне̄ доролбоччјӣ гэбулбэччјӣ, тэдэмэ мөррө̄, хупама эбсиӡӡјӣ, чипа̄линне̄сал эргикко̄ччи гэллэ̄лбэни каксими тобуддо̄ни.</para>
      </listitem>
      <listitem>
        <para>Эрил доролӡӡјӣ гэвулӡӡјӣ таккурами хо̄нидда эввури камаличче̄ се̄лилбэ принсипилбэ Органисасијани Обедиԩо̄нэхи Насијаӈи.</para>
      </listitem>
    </orderedlist>
  </article>
  <article number="30">
    <title>Статија 30</title>
    <para>Хаидда̄ эсипчи Декларасијаду хаӈасаилакка эсини мөрөчө̄ндэ тамачикка хаива буввуре̄ государствутаи, нари хӯпатаини, ге̄да-ге̄да наритаи дорро̄ хамаче̄дда̄ уилэкко̄ товвурре̄, андуми товвурре̄ хамаче̄ атуччини доролбо, гавулбэ, декларасијаду нурипулалба.</para>
  </article>
</udhr>
